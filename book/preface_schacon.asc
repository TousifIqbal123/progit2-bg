[preface]
== Уводни думи от Scott Chacon

Добре дошли във второто издание на книгата Pro Git.
Първата версия бе публикувана преди повече от 4 години.
Оттогава насам се промениха много неща а също толкова важни неща не се промениха.
Докато повечето основни команди и концепции са валидни и днес (понеже разработчиците на Git са просто фантастични в правенето на нещата обратно съвместими), то трябва да обърнем внимание на някои съществени нови неща и промени в общността обкръжаваща Git.
Второто издание на тази книга има за задача да отрази промените и да опресни книгата, така че да е полезна за новия потребител.

Когато написах първото издание, Git беше все още сравнително трудна за използване система, освен за опитните хакери.
Тогава тя започваше да набира популярност в определени общности от разработчици, но в никакъв случай не беше толкова вездесъща колкото е днес.
Оттогава насам обаче, почти всяка open source общност я възприе и започна да я използва интензивно.
Git бележи невероятен прогрес под Windows, броят на графичните Git интерфейси се увеличи експлозивно за всички платформи, както и поддръжката в IDE средите и цялостното използване в бизнеса.
Pro Git в първото си издание отпреди 4 години не знае почти нищо за това.
Една от основните задачи на това второ издание е да се докосне до всички тези нови граници в Git общността.

Open Source общността ползваща Git също се увеличи експлозивно.
Когато първо седнах да пиша книгата преди 5 години (първата версия ми отне доста време), току що бях започнал работа в една много скромна компания разработваща Git хостинг и наричаща се GitHub.
По времето на публикуването ѝ услугата се ползваше от няколко хиляди потребителя и само четирима от нас работеха по нея.
Сега, когато пиша този увод, GitHub анонсира своя 10-милионен хостнат проект, с близо 5 млн. регистрирани акаунта на разработчици и над 230 служителя.
Обичан или мразен, GitHub промени огромна част от open source общността по начин, какъвто трудно бихме могли да си представим по време на писането на първото издание на книгата.

В оригиналната версия на Pro Git аз написах малка секция за GitHub като пример за хостнато Git решение, с което никога не съм се чувствал комфортно.
Не ми харесваше да описвам нещо, което възприемах като споделен ресурс и едновременно с това да говоря за моята компания в него.
И макар и до днес да не обичам подобни конфликти на интерес, важността на GitHub в Git общността просто не може да бъде пропусната.
Вместо като пример за Git хостинг, реших да превърна тази част от книгата в подробно описание на това какво е GitHub и как да го използваме ефективно.
Ако започвате да учите как да използвате Git, тогава знанието за това как да използвате GitHub ще ви помогне да участвате в една огромна общност от разработчици - което е ценно знание без значение какво хостинг решение ще изберете за вашия собствен код.

Другата голяма промяна във времето от последната публикация е разработката и популяризирането на HTTP протокола за мрежовите транзакции на Git. 
Повечето примери в книгата бяха променени да ползват по-простичкия и интуитивен HTTP вместо SSH.

Беше невероятно да наблюдаваме как само за няколко години Git порасна от сравнително неизвестна система за контрол на версиите до практически доминиращо решение с отворен код в съвременния свят. 
Щастлив съм, че Pro Git се възприе толкова добре и че успя едновременно да е една от малките технически ориентирани книги, които са едновременно успешни и с отворен код.

Надявам се тази обновена версия на Pro Git да ви хареса.